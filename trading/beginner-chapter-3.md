# บทที่ 3 กลยุทธ์การเทรดและการลงทุน

บทความนี้แปลและดัดแปลงมาจากบทความของ Binance Academy เรื่อง ["A complete guide to cryptocurrency for beginners"](https://academy.binance.com/en/articles/a-complete-guide-to-cryptocurrency-trading-for-beginners?ref=JLI1VBLA&utm_source=BinanceTwitter&utm_medium=GlobalSocial&utm_campaign=GlobalSocial) เมื่อวันที่ 11 ตุลาคม 2020

### เนื้อหา

* [กลยุทธ์การเทรด](beginner-chapter-3.md#undefined-1)
* [การบริหารพอร์ต](beginner-chapter-3.md#undefined-2)
* [การบริหารความเสี่ยง](beginner-chapter-3.md#undefined-3)
* [Day trading](beginner-chapter-3.md#day-trading)
* [Swing trading](beginner-chapter-3.md#swing-trading)
* [Position trading](beginner-chapter-3.md#position-trading)
* [Scalping](beginner-chapter-3.md#scalping)
* [การจัดสรรสินทรัพย์และการกระจายการลงทุน](beginner-chapter-3.md#undefined-4)
* [Dow theory](beginner-chapter-3.md#dow-theory)
* [Elliot Wave theory](beginner-chapter-3.md#elliot-wave-theory)
* [Wyckoff method](beginner-chapter-3.md#wyckoff-method)
* [การซื้อแล้วถือ](beginner-chapter-3.md#undefined-5)
* [การลงทุนตามดัชนี](beginner-chapter-3.md#undefined-6)
* [การเทรดบนกระดาษ](beginner-chapter-3.md#undefined-7)

### กลยุทธ์การเทรด

กลยุทธ์การเทรดคือแผนการเทรดที่นักเทรดวางไว้เพื่อใช้ในการเทรด ไม่มีกลยุทธ์การเทรดใดที่ดีที่สุด เนื่องจากการเลือกใช้กลยุทธ์ขึ้นอยู่กับสไตล์และความชอบของนักเทรดแต่ละท่าน

แต่ไม่ว่าจะมีสไตล์การเทรดอย่างไรก็ตาม การวางกลยุทธ์การเทรดมีความสำคัญมาก เนื่องจากการวางกลยุทธ์ไว้ล่วงหน้า จะช่วยป้องกันไม่ให้นักเทรดละทิ้งเป้าหมาย เมื่ออารมณ์มันพลุ่งพล่าน โดยมากแล้ว กลยุทธ์การเทรดต้องระบุว่า จะเทรดสินทรัพย์อะไร เทรดอย่างไร และจะเข้าและออกจากการลงทุนเมื่อไหร่

ในบทนี้ เราจะมาพูดถึงกลยุทธ์การลงทุนที่โด่งดังหลาย ๆ รูปแบบ

### การบริหารพอร์ต

การบริหารพอร์ตคือการสร้างและเลือกสินทรัพย์ที่จะนำมาอยู่ในพอร์ตการเทรดของเรา ซึ่งพอร์ตของเราสามารถมีสินทรัพย์ประเภทใดก็ได้ ตั้งแต่ของสะสมไปจนถึงอสังหาฯ ถ้าคุณเป็นนักเทรดคริปโต พอร์ตของคุณก็น่าจะประกอบด้วยเหรียญประเภทต่าง ๆ เช่น bitcoin และเหรียญอื่น ๆ

ขั้นแรกในการบริหารพอร์ต คือ การตั้งเป้าหมายในการลงทุน เช่น ต้องเลือกระหว่างสินทรัพย์ที่มีความผันผวนน้อย หรือต้องการสินทรัพย์ที่มีความเสี่ยงสูงแต่ให้ผลตอบแทนสูงตามไปด้วย เป็นต้น นอกจากนั้นแล้วยังต้องคำนึงถึงวิธีที่จะใช้ในการบริหารพอร์ต นักเทรดบางท่านอาจจะต้องการกลยุทธ์ที่ไม่ต้องออกแรงมากนัก \(passive\) หรือบางท่านอาจต้องการบริหารสไตล์ active ที่มีการซื้อขาย เข้าและออกบ่อยครั้ง เป็นต้น

### การบริหารความเสี่ยง

![&#xE01;&#xE32;&#xE23;&#xE1A;&#xE23;&#xE34;&#xE2B;&#xE32;&#xE23;&#xE04;&#xE27;&#xE32;&#xE21;&#xE40;&#xE2A;&#xE35;&#xE48;&#xE22;&#xE07;](../.gitbook/assets/image%20%282%29.png)

การบริหารความเสี่ยงเป็นหัวใจสำคัญในการเทรดที่ประสบความสำเร็จ โดยต้องเริ่มจากการเข้าใจในความเสี่ยงรูปแบบต่าง ๆ ก่อน

* ความเสี่ยงจากตลาด \(market risk\) คือ ความเสี่ยงที่เกิดขึ้นจากการที่สินทรัพย์ที่คุณถืออยู่เสื่อมมูลค่า
* ความเสี่ยงจากสภาพคล่อง \(liquidity risk\) คือ ความเสี่ยงที่เกิดจากตลาดที่ขาดสภาพคล่อง ทำให้ไม่สามารถหาผู้อยากซื้อสินทรัพย์ของคุณได้ตอนที่ต้องการจะขาย
* ความเสี่ยงด้านการปฏิบัติการ \(operational risk\) เกิดจากความผิดพลาดในการปฏิบัติการต่าง ๆ ในการเทรดหรือลงทุน อาจจะเกิดจากหลายสาเหตุ ทั้งปัจจัยทางด้านตัวนักเทรดเอง ฮาร์ดแวร์ ซอร์ฟแวต์ หรือแม้แต่การโดนฉ้อโกง
* ความเสี่ยงจากระบบ \(systemic risk\) เกิดจากความล้มเหลวของผู้เล่นต่าง ๆ ในระบบการค้าที่คุณมีส่วนร่วม ซึ่งทำให้เกิดผลกระทบในวงกว้างต่อคนอื่น ๆ ในระบบเดียวกัน เช่น กรณี ค.ศ. 2008 เมื่อ Lehman Brothers เกิดการล้มละลายและทำให้เกิดวิกฤติไปทั่วโลก

ดังนั้น การบริหารความเสี่ยงที่ดีสมควรที่จะเริ่มจากการเลือกสินทรัพย์ที่จะมาลงทุนในพอร์ต และสมควรจะพิจารณาทั้งปัจจัยภายในและภายนอกตลาดที่อาจมีผลกระทบ ขั้นถัดไปคือการพิจารณาวัดผลกระทบของความเสี่ยงเหล่านี้ว่ามีความรุนแรงแค่ไหน และมีความน่าจะเป็นที่จะเกิดขึ้นมากน้อยเพียงใด

หลักจากนั้น สามารถนำความเสี่ยงทั้งหมดมาพิจารณาร่วมกัน เพื่อหาผลกระทบที่อาจจะเกิดขึ้นได้ต่อพอร์ตของคุณ โดยอาจทำการเรียงลำดับและคัดสรรหากลยุทธ์เพื่อช่วยลดความเสียหายที่อาจจะเกิดขึ้นได้ เช่น ความเสี่ยงจากระบบ สามารถลดได้ด้วยการกระจายการลงทุนไปในหลาย ๆ ตลาด หรือความเสี่ยงจากตลาด สามารถลดได้ด้วยการใช้ stop-loss เป็นต้น

ผู้ที่สนใจสามารถอ่านข้อมูลเพิ่มเติมได้จากบทความของ Binance Academy ในหัวข้อ [Financial risk explained](https://academy.binance.com/en/articles/financial-risk-explained) และ [A Beginner's guide to understanding risk management](https://academy.binance.com/en/articles/a-beginners-guide-to-understanding-risk-management)

### Day trading

Day trading คือกลยุทธ์ที่เทรดโดยการเข้าและออกไม้เทรดภายในวันเดียวกัน ซึ่งเป็นคำนิยามที่หยิบยืมมาจากตลาดหุ้นและตลาดสามัญต่าง ๆ เนื่องจากตลาดเหล่านี้มีเวลาทำการ นอกเหนือจากเวลาทำการแล้ว ซึ่งหากครบกำหนดเวลาทำการแล้ว นักเทรด Day trading จะทำการปิดไม้เทรดเพื่อลดความเสี่ยงระหว่างวัน

ตลาดคริปโตต่างจากตลาดทั่วไปตรงที่ไม่มีเวลาปิดและเวลาเปิด การเทรดเกิดขึ้นได้ตลอดเวลา ดังนั้น คำว่า Day trading ในการเทรดคริปโตมักจะหมายถึงการเทรดที่เข้าและออกไม้เทรดให้เสร็จสิ้นภายในระยะเวลา 24 ชั่วโมง

สำหรับการทำ day trading นั้น มักจะใช้การวิเคราะห์ในเชิงเทคนิค เพื่อหาสินทรัพย์ที่ต้องการจะใช้ในการเทรด เนื่องจากกำไรที่เกิดจากการเทรดระยะสั้น ๆ อาจจะน้อย ดังนั้นนักเทรดสายนี้มักจะเทรดหลาย ๆ ตัวพร้อม ๆ กัน แต่ก็มีนักเทรดบางท่านเหมือนกันที่เทรดสินทรัพย์ตัวเดิมเป็นหลาย ๆ ปี

สายนี้ แน่นอนว่าต้องเป็นสายที่ทำงานหนักหน่อย active เป็นอย่างมาก แต่ก็อาจจะมีผลกำไรที่งดงามควบคู่ไปกับความเสี่ยงที่เพิ่มขึ้น ดังนั้น การทำ day trading จึงเหมาะกับนักลงทุนที่มีประสบการณ์บ้างแล้ว

### Swing trading

การทำ swing trading จะเลือกทำกำไรจากเทรนด์ของตลาดต่าง ๆ และมีการใช้ระยะเวลาที่ยาวนานขึ้น โดยไม้เทรดหนึ่ง ๆ อาจถือเป็นเวลาหลายวันจนถึงหลายเดือน

เป้าหมายของการทำ swing trading คือการหาสินทรัพย์ที่มีมูลค่าตลาดต่ำกว่ามูลค่าที่แท้จริง และมีแนวโน้มที่ราคาจะเพิ่มสูงขึ้น โดยนักเทรดจะซื้อสินทรัพย์เหล่านี้ที่ราคาถูกเพื่อขายในราคาที่สูงขึ้น หรือนักเทรดอาจจะขายสินทรัพย์ที่ราคาตลาดแพงเกินไป เพื่อรอที่จะซื้อกลับมาในราคาที่ถูกขึ้นก็ได้เช่นกัน

swing trader มักจะใช้การวิเคราะห์ทางเทคนิคเช่นเดียวกันกับ day trader อย่างไรก็ตาม เนื่องจากไม้เทรดของ swing trader ใช้เวลานานกว่า ดังนั้นการวิเคราะห์ปัจจัยพื้นฐาน \(Fundamental Analysis\) ก็เป็นเครื่องมือที่สำคัญเช่นเดียวกัน

การทำ swing trading เหมาะกับนักเทรดมือใหม่มากกว่า day trading เนื่องจากเป็นการเทรดที่ไม่มีแรงกดดันจากระยะเวลาแบบสั้น ๆ ของ day trading จึงไม่จำเป็นต้องด่วนตัดสินใจและไม่จำเป็นต้องใช้เวลาอยู่หน้าจอทั้งวันอีกด้วย

### Position trading

การทำ position เทรด หรือ trend trading เป็นการเทรดในระยะยาว โดยนักเทรดจะซื้อสินทรัพย์เพื่อเก็บไว้เป็นระยะยาว \(หลาย ๆ เดือน\) โดยมีเป้าหมายเพื่อที่จะขายสินทรัพย์เหล่านั้นในราคาที่สูงขึ้นในอนาคต

ความต่างระหว่าง position trading กับการทำ swing trading ในระยะยาวคือเหตุผลที่ใช้ในการเข้าเทรดแต่ละไม้ สำหรับสาย position จะเลือกเทรนด์ที่อยู่ในระยะยาว ๆ และไปในทางเดียวกันกับตลาดโดยรวม ในขณะที่สาย swing trade จะดูเทรนด์ของแต่ละตัวเป็นหลักโดยที่อาจจะไปในทางเดียวกันหรือคนละทางกับภาพรวมของตลาดก็ได้

สาย position trading ส่วนใหญ่มักจะใช้การวิเคราะห์ปัจจัยพื้นฐานในการเทรด เนื่องจากการเปลี่ยนแปลงของปัจจัยพื้นฐานนั้น ต้องใช้ระยะเวลานานกว่าที่จะส่งผลกระทบกับราคาของสินทรัพย์ แต่ก็ไม่ได้หมายความว่าสาย position trading จะละทิ้งการวิเคราะห์เชิงเทคนิคซะทีเดียว โดยอาจใช้เครื่องมือวิเคราะห์ทางเทคนิคมาเป็นตัวบอกเมื่อเทรนด์กำลังจะหมด

สาย position trading เป็นสายที่เหมาะกับมือใหม่ เนื่องจากระยะเวลาการเทรดที่นาน จะทำให้นักเทรดสามารถใช้เวลาเพื่อไตร่ตรองในเรื่องต่าง ๆ ได้อย่างรอบด้าน

### Scalping

สาย scalping เป็นสายการเทรดที่ใช้ระยะเวลาสั้นที่สุด โดยอาจถือไม้เทรดหนึ่ง ๆ เป็นแค่นาทีหรือวินาทีเท่านั้น โดยส่วนใหญ่จะใช้การวิเคราะห์เชิงเทคนิค ร่วมกับการใช้ประโยชน์จาก [bid-ask spread](https://academy.binance.com/en/glossary/bid-ask-spread) ในการทำกำไร เนื่องจากการเทรดที่ใช้ระยะเวลาสั้น ๆ การทำ scalping มักจะได้กำไรครั้งละน้อย ๆ แต่สามารถทำได้บ่อยจึงทำให้มีผลตอบแทนที่ดี

Scalping เป็น strategy ที่ไม่เหมาะกับมือใหม่นัก เนื่องจากต้องมีความรู้ทางด้านท่าง ๆ มากมาย ทั้ง platform ที่ใช้อยู่ เครื่องมือต่าง ๆ รวมถึงการวิเคราะห์เชิงเทคนิค อย่างไรก็ตาม หากเป็นนักเทรดที่มีประสบการณ์และสามารถมองหา pattern รูปแบบต่าง ๆ ได้อย่างคล่องแคล่วแล้ว การ scalping ก็สามารถทำกำไรได้อย่างดีเลยทีเดียว

### การจัดสรรสินทรัพย์และการกระจายการลงทุน

นักเทรดหลาย ๆ ท่านจะใช้คำว่า "การจัดสรรสินทรัพย์" \(Asset allocation\) และ "การกระจายการลงทุน" \(Diversification\) เป็นคำเดียวกัน ซึ่งอาจสรุปง่าย ๆ เป็นสุภาษิตว่า Don't put all your eggs in one basket หรือถ้าคุณมีไข่หลายใบ อย่าเอาไปใส่ไว้ในตะกร้าใบเดียวกัน การลงทุนในสินทรัพย์เพียงตัวเดียว จะทำให้พอร์ตของคุณรับความเสี่ยงจากสินทรัพย์ตัวนั้นเยอะเกินไป หากสินทรัพย์ตัวนั้นมีปัญหาจะทำให้คุณสูญเสียเงินทั้งหมดได้อย่างง่ายดาย

ซึ่งคอนเซ็ปต์เรื่องการกระจายความเสี่ยง ยังรวมไปถึงความเสี่ยงจากประเภทของสินทรัพย์ด้วย เช่น เมื่อเกิดวิกฤติเศรษฐกิจ ถึงแม้เราจะถือหุ้นหลายตัว แต่หุ้นทุกตัวก็อาจจะร่วงพร้อม ๆ กันได้

ดังนั้น การกระจายความเสี่ยงที่ดีไม่ใช่การใส่เหรียญคริปโตหลากชนิดลงไปในพอร์ตของคุณ เนื่องจากยังเป็นความเสี่ยงจากสินทรัพย์ประเภทเดียวกันอยู่ดี เช่น หากรัฐบาลต่าง ๆ ออกมาแบนคริปโต หรือการที่ quantum computer สามารถถอดการเข้ารหัสที่คริปโตทุกตัวใช้อยู่ได้ จะทำให้ราคาของคริปโตทุกตัวร่วงทันที เนื่องจากเหรียญทุกตัวยังจัดอยู่ในสินทรัพย์ประเภทเดียวกัน

ดังนั้น สมควรกระจายความเสี่ยงไปในสินทรัพย์หลาย ๆ ประเภท เพื่อลดความเสี่ยงที่เกิดจากการลงทันในสินทรัพย์ประเภทใด ประเภทหนึ่งมากเกินไป ซึ่งเป็นหลักการที่ Harry Markowitz ผู้ชนะรางวัลโนเบลสาขาเศรษฐศาสตร์ได้พูดถึงไว้ใน Modern Portfolio Theory \(MPT\) โดยทฤษฏีได้สรุปไว้ว่าเราจะสามารถลดความผันผวนและความเสี่ยงของพอร์ตได้หากเรามีสินทรัพย์หลาย ๆ ประเภทที่ไม่ได้แปรผันไปในทางเดียวกัน \(uncorrelated\)

อ่านเพิ่มเติมเรื่อง [Asset allocation and diversification](https://academy.binance.com/en/articles/asset-allocation-and-diversification-explained) และ [Exploring Diversification benefits with bitcoin](https://research.binance.com/analysis/bitcoin-diversification-benefits?utm_source=BinanceAcademy) ได้จาก ฺBinance Academy เลย

### Dow theory

![](../.gitbook/assets/image%20%283%29.png)

Dow Theory คือทฤษฎีทางการเงินที่นาย Charles Dow คิดค้นขึ้น นาย Dow เป็นผู้ก่อตั้งหนังสือพิมพ์ the Wall Street Journal และยังเป็นคนคิดค้นดัชนีตลาดหุ้นตัวแลกของสหรัฐฯ ที่เรารู้จักกันในนามดัชนี Dow Jones อีกด้วย

ถึงแม้นาย Dow เองจะไม่ได้สรุปทฤษฎีของตนไว้อย่างเป็นทางการ แต่คอนเซ็ปต์หลาย ๆ อย่างได้ถูกสรุปไว้คร่าว ๆ ดังนี้

* Everything is priced in ราคาของสินทรัพย์ทุกอย่าง ได้มีการนำปัจจัยต่าง ๆ ทุกอย่างเข้ามาคิดแล้ว ซึ่งเป็นหนึ่งในรากฐานของสมมุติฐานที่เรียกว่า [Efficient market hypothesis \(EMH\)](https://academy.binance.com/en/glossary/efficient-market-hypothesis-emh) ซึ่งเป็นคอนเซ็ปต์ว่าราคาสินทรัพย์ในตลาดคือราคาที่ถูกต้องแล้ว
* เทรนดร์ของตลาด โดยการเทรนด์ของตลาดแบ่งเป็นปฐมภูมิ ทุติยภูมิ และตติยภูมิ \(primary, secondary, tertiary trends\)
* เฟสของเทรนด์ปฐมภูมิ โดยแบ่งเป็นเฟสสามแบบคือ การ accumulation การเข้ามาของสาธารณชนในตลาด และ excess/distribution
* cross-index correlation หรือความสัมพันธ์แบบข้ามดัชนี โดย Dow เชื่อว่าเทรนด์ในดัชนีเดียวจะยังไม่คอนเฟิร์ม จนกว่าจะมีเทรนด์จากดัชนีอีกตัวหนึ่ง
* ความสำคัญของ volume การเริ่มเทรนด์ ต้องมี volume การเทรดที่เพียงพอด้วยเพื่อรองรับเทรนด์ที่เกิดขึ้น
* เทรนด์จะไปต่อเรื่อย ๆ จนกว่าจะกลับตัว โดยเมื่อเทรนด์เกิดขึ้นแล้ว จะวิ่งไปเรื่อย ๆ จนกว่าจะมีการกลับตัวเกิดขึ้น

Dow Theory ไม่ใช่ทฤษฎีทางวิทยาศาสตร์ ซึ่งอาจจะเป็นจริง หรือไม่จริงก็ได้ อย่างไรก็ตาม ทฤษฎี Dow ถือว่ามีอิทธิพลอย่างมากสำหรับหลาย ๆ ท่านในการคิดและตัดสินใจเกี่ยวกับการเทรด

อ่านเพิ่มเติมได้ที่บทความ [An introduction to Dow Theory](https://academy.binance.com/en/articles/an-introduction-to-the-dow-theory)

### Elliot Wave theory

ทฤษฎี Elliott wave คือ สมมุติฐานที่เสนอว่าตลาดมีการเคลื่อนไหวภายใต้อิทธิพลและอารมณ์ของผู้ที่อยู่ในตลาด ถึงแม้ทฤษฎีนี้จะมีการใช้อย่างแพร่หลายในการวิเคราะห์เชิงเทคนิค แต่ก็ไม่ถือว่าเป็น indicator หรือเครื่องมือทางเทคนิค แต่เป็นกรอบความคิดในการวิเคราะห์ตลาดมากกว่า

รูปแบบของ Elliot wave เป็นอนุกรม \(series\) ของคลื่นแปดลูก โดยแบ่งเป็นคลื่น motive หรือ คลื่น corrective โดยคลื่น motive ห้าลูกจะเคลื่อนที่ไปกับเทรนด์ใหญ่ และคลื่น corrective สามลูกจะเคลื่อนที่สวนเทรนด์

![&#xE04;&#xE25;&#xE37;&#xE48;&#xE19; motive &#xE2A;&#xE35;&#xE1F;&#xE49;&#xE32; &#xE04;&#xE25;&#xE37;&#xE48;&#xE19; corrective &#xE2A;&#xE35;&#xE40;&#xE2B;&#xE25;&#xE37;&#xE2D;&#xE07;](../.gitbook/assets/image%20%284%29.png)

โดยคลื่นเหล่านี้ ยังมีคุณสมบัติแบบ fractal อีกด้วย คือสามารถสังเกตได้ในทุกระดับและ timeframe ในคลื่นลูกใหญ่ มีคลื่นลูกเล็กอยู่ภายใน

ทฤษฎี Elliot wave ได้รับรีวิวแบบผสม บางท่านก็บอกว่าเป็นทฤษฎีที่ดูจะใช้ความเชื่อส่วนบุคคลมากกว่า และนักเทรดที่ใช้ Elliot wave เหมือนกัน วาดกันคนละทางก็มี อีกด้านหนึ่งก็มีนักเทรดหลาย ๆ คนที่ประสบความสำเร็จเป็นอย่างมากกับทฤษฎีตัวนี้ ดังนั้น Elliot wave เป็นเหมือน Dow theory ที่ใช้เป็นเครื่องมือหนึ่งเท่านั้น ไม่ใช่แม่นยำเหมือนวิทยาศาสตร์

อ่านเพิ่มเติมได้ที่ [An introduction to the Elliot Wave Theory](https://academy.binance.com/en/articles/an-introduction-to-the-elliott-wave-theory)

### Wyckoff method

Wyckoff method คือกลยุทธ์การเทรดที่ถูกสร้างขึ้นโดย Charles Wyckoff ในปี 1930 โดยหลาย ๆ ท่านกล่าวขานว่าทฤษฎีนี้คือรากฐานของการทำการวิเคราะห์เชิงเทคนิคในหลาย ๆ ตลาดเลยทีเดียว

Wyckoff method ตั้งกฎพื้นฐานสามข้อ คือ [กฎอุปสงค์อุปทาน](https://academy.binance.com/en/articles/the-wyckoff-method-explained#the-law-of-supply-and-demand) [กฎของเหตุและผล](https://academy.binance.com/en/articles/the-wyckoff-method-explained#the-law-of-cause-and-effect) และ[กฎของความพยายามและผลลัพธ์](https://academy.binance.com/en/articles/the-wyckoff-method-explained#the-law-of-effort-vs-result) นอกจากนี้ยังเสนอให้วิเคราะห์ตลาดแบบการใช้ [composite man](https://academy.binance.com/en/articles/the-wyckoff-method-explained#the-composite-man) ซึ่งคล้ายคลึงกับทฤษฎี Dow เรื่องการมองตลาดเป็นเทรนด์ 

ในทางปฏิบัติ Wyckoff method มี 5 ขึ้นตอน คือ

* มองหาเทรนด์ของตลาด ตอนนี้อยู่ที่ไหน กำลังจะไปทางไหน
* มองหาสินทรัพย์ที่มีปัจจัยดี สินทรัพย์เหล่านี้ ไปกับตลาดโดยรวม หรือสวนทางตลาด
* มองหาสินทรัพย์ที่มีเหตุให้ราคาขยับ มีเหตุผลหรือไม่ที่ราคาของสินทรัพย์ตัวนี้เป็นไปตามที่เห็น ความเสี่ยงคุ้มกับค่าตอบแทนหรือไม่
* ประเมินความน่าจะเป็นของการขยับราคา ราคากับ volume ชี้ว่าจะไปทางไหนต่อ ราคาของสินทรัพย์พร้อมจะขยับแล้วหรือไม่
* หาจังหวะเข้า ราคาของสินทรัพย์เทียบกับตลาดโดยรวมเป็นอย่างไร เวลาที่เราคิดว่าดีที่สุดต่อการเข้าตลาดคือตอนไหน

ถึงแม้ว่า Wyckoff method จะอยู่มานานเป็นศตวรรษแล้วก็ตาม แต่ก็ยังสามารถประยุกต์ใช้ได้กับตลาดปัจจุบัน เนื้อหาจริง ๆ ของ Wyckoff method มีเยอะมาก ท่านที่สนใจสามารถอ่านเพิ่มเติมได้จากบทความ [The Wyckoff method explained](https://academy.binance.com/en/articles/the-wyckoff-method-explained)

### การซื้อแล้วถือ

เป็นดังชื่อสำหรับกลยุทธ์นี้ คือการซื้อแล้วถือไว้ ซึ่งเป็นการลงทุนในระยะยาว โดยทำการซื้อสินทรัพย์ไว้แล้วไม่แตะต้องมันอีกเลย ไม่ว่าตลาดจะขยับไปในทางใด ในโลกคริปโต กลยุทธ์นี้ถูกเรียกว่าการ [HODL](https://academy.binance.com/en/glossary/hodl) ซึ่งใช้เรียกกลุ่มนักเทรดที่ชอบการลงทุนแบบซื้อแล้วถือ มากกว่าที่จะทำการเทรดบ่อย ๆ

การซื้อแล้วถืออาจจะเป็นกลยุทธ์ที่เหมาะกับนักลงทุนที่ต้องการสไตล์การลงทุนแบบทำงานน้อย และไม่ต้องกังวลกับความผันผวนในระยะสั้นหรือเรื่องการจ่ายภาษีมากนัก อย่างไรก็ตาม นักลงทุนสายนี้สมควรที่จะมีความอดทนเป็นอย่างสูงและมีความเชื่อมั่นว่าสินทรัพย์ที่ถือจะไม่มีมูลค่ากลายเป็นศูนย์

วิธีหนึ่งที่ทำได้ง่ายในการใช้กลยุทธ์การซื้อแล้วถือคือการทำ [Dollar-cost averaging \(DCA\)](https://academy.binance.com/en/articles/dollar-cost-averaging-dca-explained)

### การลงทุนตามดัชนี

การลงทุนตามดัชนีเป็นอีกรูปแบบหนึ่งของการซื้อแล้วถือ โดยนักลงทุนมุ่งหาผลกำไรจากการซื้อดัชนีอ้างอิงต่าง ๆ โดยสามารถซื้อสินทรัพย์ที่ประกอบกันขึ้นเป็นดัชนีนั้น ๆ หรือสามารถทำการลงทุนในกองทุนรวมดัชนีโดยตรงก็ได้เช่นกัน

การลงทุนในดัชนี เป็นอีกหนึ่งรูปแบบการลงทุนที่เป็นประเภท passive โดยนักลงทุนสามารถทำกำไรได้จากการกระจายความเสี่ยงไปในสินทรัพย์หลาย ๆ ประเภท โดยที่ไม่ต้องกังวลมากนักเกี่ยวกับการเทรดรายวัน

### การเทรดบนกระดาษ

การเทรดบนกระดาษ อาจจะถือได้ว่าเป็นกลยุทธ์ในรูปแบบหนึ่ง โดยที่นักเทรดจะจำลองการเทรดสินทรัพย์ต่าง ๆ แบบไม่ใช้เงินจริง เพื่อเป็นการลดความเสี่ยง

เช่น คุณอาจจะคิดว่าคุณได้ค้นพบกลยุทธ์ประเภทหนึ่ง ที่ทำจังหวะช้อนซื้อช่วงบิทคอยน์ราคาตกได้อย่างดีเยี่ยม แต่ก่อนที่จะเทรดกลยุทธ์ดังกล่าวด้วยเงินจริง คุณสามารถที่จะจดบันทึกราคา ณ ปัจจุบันที่คุณเปิดไม้เทรด และบันทึกราคาตอนปิดเทรด หรือสามารถใช้เครื่องมือจำลองการเทรดต่าง ๆ ที่มีอยู่บนอินเตอร์เน็ต

ประโยชน์อย่างหนึ่งของการเทรดกระดาษ คือ คุณสามารถทดสอบกลยุทธืการเทรดของคุณได้โดยที่ไม่ต้องกังวลเรื่องการเสียเงินทุนจริง ๆ โดยคุณจะสามารถประเมินได้ว่ากลยุทธ์ของคุณ จะทำงานดีหรือไม่ภายใต้สถานการณ์ที่ดีที่สุดที่ไม่มีความเสี่ยง อย่างไรก็ตาม การเทรดบนกระดาษจะไม่สามารถสะท้อนถึงด้านอื่น ๆ ของตลาดจริงได้ เช่น อารมณ์จากการ trade หรือ ค่า Fee ต่าง ๆ

### 

### 













