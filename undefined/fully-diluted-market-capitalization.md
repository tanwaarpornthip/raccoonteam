---
description: มูลค่าตลาดเบ็ดเสร็จ
---

# Fully diluted market capitalization

การคิดมูลค่าตลาดของเหรียญต่าง ๆ หรือที่เรียกกันสั้น ๆ ว่า market cap นั้นสามารถทำได้หลายวิธี สองวิธีที่เป็นที่นิยมกัน คือ การคิด[มูลค่าตลาดปัจจุบัน \(Current market capitalization\)](current-market-capitalization.md) หรือการคิดมูลค่าตลาดเบ็ดเสร็จ \(Fully diluted market capitalization\)

การคิดมูลค่าตลาดเบ็ดเสร็จ คือการหาขนาดธุรกิจของเหรียญต่าง ๆ โดยใช้ราคาเหรียญปัจจุบัน แต่ใช้ปริมาณเหรียญเบ็ดเสร็จ \(Total supply\) ในการคำนวณ ต่างกันกับ[มูลค่าตลาดปัจจุบัน](current-market-capitalization.md) ที่ใช้ปริมาณเหรียญหมุนเวียนในการคำนวณ

$$
มูลค่าตลาดเบ็ดเสร็จ = ราคาเหรียญ \times ปริมาณเหรียญเบ็ดเสร็จ
$$

การแปลความหมายอย่างหนึ่งของมูลค่าตลาดเบ็ดเสร็จ คือ การประเมินมูลค่าตลาดโดยรวมของเหรียญต่าง ๆ จากมุมมองของเจ้าของ project เอง โดยอาจตีความได้ว่า หากเจ้าของ project ต้องการจะขาย project นี้ออกไปทั้งหมด ตอนนี้เจ้าของ project น่าจะขายได้ที่ราคาเท่าไหร่ ซึ่งต่างจากมุมมองของมูลค่าตลาดปัจจุบันที่มองจากฝั่งนักลงทุนมากกว่า

แล้วมูลค่าตลาดเบ็ดเสร็จสูงดีหรือไม่ดี เนื่องจากมูลค่าเบ็ดเสร็จ เป็นการพยากรณ์ขนาดธุรกิจในอนาคต ด้วยการใช้ราคาเหรียญในปัจจุบัน ดังนั้น การตีความมูลค่าตลาดเบ็ดเสร็จ ก็ขึ้นอยู่กับมุมมองของนักเทรดเกี่ยวกับราคาเหรียญในปัจจุบันเช่นกัน หากคิดว่าราคาเหรียญในปัจจุบันมันต่ำกว่าราคาจริงที่สมควรจะเป็น การที่มูลค่าตลาดเบ็ดเสร็จต่ำ หมายความว่าโอกาสเติบโตของเหรียญนั้นก็สูง แต่หากมองว่าราคาของเหรียญตอนนี้แพงเกินไป มูลค่าตลาดเบ็ดเสร็จก็อาจจะสูงเกินไป และเหมาะที่จะเป็นช่องทางให้ short ทำกำไรได้ในระยะยาว

การเปรียบเทียบระหว่างมูลค่าตลาดปัจจุบัน และมูลค่าตลาดเบ็ดเสร็จ ยังช่วยชี้ให้เห็นถึงมุมมองของนักลงทุนที่ต้องการถือเหรียญเหล่านี้ในระยะยาวอีกด้วย หากมูลค่าเบ็ดเสร็จสูงกว่ามูลค่าปัจจุบันมาก แสดงให้เห็นว่านักลงทุนระยะยาวยังเชื่อว่าเหรียญตัวนี้อาจมีโอกาสเติบโตได้อีกมาก แต่หากห่างกันไม่มาก จะชี้ให้เห็นว่านักลงทุนระยะยาวเริ่มมองไม่เห็นการเติบโตแล้ว ซึ่งการวิเคราะห์ในรูปแบบนี้ ถือเป็นส่วนหนึ่งของการเทรดในสายของการวิเคราะห์ปัจจัยพื้นฐาน

