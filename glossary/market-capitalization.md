---
description: มูลค่าตลาด
---

# Market capitalization

มูลค่าตลาด คือ มูลค่าโดยรวมของเหรียญนั้น ๆ เกิดจากการนำราคาของเหรียญในตลาดมาคูณกับจำนวนเหรียญทั้งหมดที่มีอยู่ในปัจจุบัน

$$
มูลค่าตลาด = ราคา\times จำนวนเหรียญ
$$

หรือถ้าให้พูดสั้น ๆ มูลค่าตลาดคือเงินที่นักลงทุนต้องจ่าย หากต้องการที่จะซื้อเหรียญนั้น ๆ ทั้งหมด 100% มาครอบครองแต่เพียงผู้เดียว

เหรียญต่าง ๆ นั้นมีราคาของเหรียญที่ซื้อขายอยู่ในตลาด หนึ่งในสิ่งที่นักเทรดเข้าใจผิดคือการเทียบราคาเหรียญกันตรง ๆ โดยเฉพาะเหรียญที่อยู่ในแวดวงเดียวกัน เช่น เหรียญ [LINK](https://coinmarketcap.com/es/currencies/chainlink/) และเหรียญ [BAND ](https://coinmarketcap.com/es/currencies/band-protocol/)เป็นเหรียญที่ต้องการจะเป็นการทำบริการ oracle ทั้งคู่ ทำให้เป็นคู่แข่งกันโดยตรง จึงมักจะได้ยินชุมชนของสองเหรียญนี้เถียงกันเรื่องราคาบ่อย ๆ เช่น

> เห้ย ราคา BAND $10 ราคา LINK $11 เราจะตามทันแล้วทั้ง ๆ ที่มาทีหลัง มันมัวแต่ทำอะไรอยู่วะ BAND ชนะแน่ ๆ

ซึ่งการเทียบราคากันโดยตรงเป็นการเทียบหมูกับไก่ ไม่สามารถเปรียบเทียบกันได้ ซึ่งการเทียบราคาตรง ๆ โดยใช้ตัวอย่างในตลาดหุ้น จะชี้ให้เห็นชัดเจนว่าเป็นการเปรียบเทียบที่ไม่ถูกต้องนัก

> เห้ย ราคาหุ้นปูนซีเมนต์ไทยตั้ง 348 บาท แต่ราคาหุ้น CP แค่ 60 บาทเอง CP มันทำอะไรอยู่วะ บริษัทใหญ่กว่าตั้งเยอะ ต่อไปปูนซีเมนต์ไทยต้องใหญ่กว่าเครือ CP แน่นอน

แน่นอนว่าในความเป็นจริงบริษัทปูนซีเมนต์ไทย เล็กกว่าบริษัท CP อย่างเห็นได้ชัด

วิธีเปรียบเทียบที่ดีกว่าคือ หากมีคนต้องการจะซื้อบริษัททั้งสอง ต้องจ่ายเงินเท่าไหร่ ตัวเลขตรงนี้นี่เองที่เรียกว่ามูลค่าตลาด ณ ราคาวันที่ 14 ตุลาคม พ.ศ. 2563

* มูลค่าตลาดของ CP ประมาณ 1.2 ล้าน ล้านบาท
* มูลค่าตลาดของ SCC ประมาณ 467,000 ล้านบาท

ดังนั้น จะเห็นว่าราคาของหุ้นแต่ละตัว ไม่ได้บ่งบอกว่าบริษัทนั้น ๆ มีค่ามากขนาดไหน ต้องดูที่มูลค่าตลาดถึงจะเปรียบเทียบขนาดระหว่างบริษัทได้

ในทางเดียวกัน การเปรียบเทียบขนาด หรือความใหญ่ของธุรกิจแต่ละตัวนั้น สมควรที่จะเปรียบเทียบกันด้วยมูลค่าตลาด มากกว่าที่จะเปรียบเทียบกันที่ราคาเหรียญ หากมูลค่าตลาดของเหรียญใดใหญ่กว่า ก็ถือว่าเหรียญตัวน้ัน มีธุรกิจที่ใหญ่กว่า ซึ่งอาจจะเป็นเรื่องที่ดีหรือไม่ดี เนื่องจากธุรกิจที่ใหญ่อยู่แล้ว ถึงแม้จะมั่นคง แต่ก็อาจจะมีการเพิ่มขึ้นของราคาที่ช้ากว่าเหรียญใหม่ ๆ ที่มีมูลค่าตลาดน้อย และมีช่องโอกาสที่จะเติบโตได้มากกว่า

อีกเรื่องที่น่าสนใจในโลกคริปโต คือ จำนวนเหรียญที่ออกมาโดย project ต่าง ๆ นั้น ไม่ได้ปล่อยออกมาทีเดียวทั้งหมด ทำให้การคำนวณมูลค่าตลาดสามารถทำได้สองวิธี ซึ่งมีการตีความหมายที่แตกต่างกันออกไปด้วย อ่านเพิ่มเติมได้ที่บทความของแต่ละวิธี

* [Current market capitalization](current-market-capitalization.md)
* [Fully diluted market capitalization](fully-diluted-market-capitalization.md)

